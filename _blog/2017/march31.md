---
layout: blog
title: Hoe onthoud je lastige woorden?
permalink: /blog/2017/march31/
date: '2017-03-31 01:23:31 -0500'
date_gmt: '2017-03-31 01:23:31 -0500'
---
Vorige week was het groots op tv en een dag later stond het in alle kranten; op de Radboud Universiteit in Nijmegen wonnen wetenschappers een internationale wedstrijd met een methode om lastige woorden te onthouden, waarmee je dus sneller woorden in een vreemde taal kunt leren.

![Woordjes Leren](/img/2017/woordjes-leren.jpg){: .news-img-left}

De methode maakt gebruik van technieken waarbij je jezelf regelmatig overhoort, een klein groepje woorden leert en dan pauzeert en rijtjes twee kanten op leert. Klinkt dat iemand misschien bekend in de oren? Deden wij dat vroeger op school niet ook al? Ik wel in ieder geval, maar ik ben dan ook van de oude stempel. Tot zover wat mij betreft nog niks nieuw onder de zon dus.

Ook maakt de methode gebruik van ezelsbruggetjes: door aan rare dingen te denken, kun je de woorden makkelijker onthouden, en van de plaatsmethode, waarbij je een woord koppelt aan een plaats in huis. Als voorbeeld werd het Spaanse woord zumo (sap) gegeven. Door aan een sumoworstelaar te denken, die aan de lamp hangend een sapje drinkt, vergeet je ‘zumo’ nooit meer. De plaatsbepaling was nieuw voor me, maar het verzinnen van ezelsbruggetjes is altijd al een hobby van me geweest: hoe moeilijker het bruggetje, hoe makkelijk ik het woord onthield.

Toen ik een toeristische opleiding volgde, moesten we rijtjes leren met hoofdsteden. Ik had altijd de grootste moeite om de hoofdsteden van Costa Rica (San Jose) en van Puerto Rico (San Juan) bij het juiste land te plaatsen. Het enige wat kon onthouden was dat Puerto Rico een eiland was. Nu zijn jullie natuurlijk razend nieuwsgierig naar mijn ezelsbruggetje: Bij San Juan dacht ik aan Don Juan en dus aan romantiek. Romantiek hoort bij een eiland en dus moest San Juan wel de hoofdstad van Puerto Rico zijn.

Nu ben ik natuurlijk ook benieuwd naar jullie ezelsbruggetjes. Als jullie die via Facebook met me willen delen, lees ik ze graag.

Ik blijf verder natuurlijk ook altijd beschikbaar voor andere taalcorrectie, vertalingen etc. Benieuwd naar de mogelijkheden? Vraag vrijblijvend een gratis offerte aan.

Veel leesplezier!

Frank van der Schuren

Taalprofessional







